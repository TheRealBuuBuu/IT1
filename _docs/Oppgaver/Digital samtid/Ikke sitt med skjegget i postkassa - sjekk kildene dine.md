Ikke sitt med skjegget i postkassa - sjekk kildene dine!
========================================================
I begynnelsen av mai 2015 meldte norske nyhetsnettsteder om sensasjonell ny forskning som viste at skjegg var noe skikkelig dritt. TV2 skrev for eksempel at [Ny forskning: Skjegg inneholder mer avføring enn et toalett](http://www.tv2.no/a/6878466). Videre skriver journalisten i TV2 blant annet at:

> Å anlegge skjegg er en trend som virkelig er i vinden. Noen påstår til og med at man må ha skjegg om man skal kalle seg en ekte mann i disse dager.

> Den skjeggete trenden har dog en bakside, viser forskningen til mikrobiologen John Golobic ved Quest Diagnostics, et laboratorium, i den amerikanske delstaten New Mexico. Mikrobiologen har nemlig funnet ut at flere skjegg inneholder mer avføringsbakterier enn et vanlig toalett.

Når mediene sier at "forskning viser at...", så er det vel sånn? I alle fall var det mange som spredte saken videre i sosiale medier, her er noen [smakebiter fra twitter](https://twitter.com/search?q=skjegg%20since%3A2015-05-03%20until%3A2015-05-05&amp;src=typd).

Heldigvis er noen journalister mer våkne enn andre, og etter et par dager kunne Dagbladet komme med hele historien om hvordan [et skrått tv-innslag ble til påstått forskning](http://www.dagbladet.no/2015/05/05/kultur/skjegg/tarmbaterier/tull/39008463/).
 
Selv om nyhetene kommer fra kilder vi stoler på er det viktig å sjekke kildene til kildene. [God er ikke nødvendigvis sann](http://www.nrk.no/ytring/pappakroppjournalistikken-1.12362322). Er pappakroppen en trend?
 
Sjekker du kildene før du sprer "nyheter" videre? Var du en av dem som sendte bæsj-i-skjegget-saken videre, eller kunne du ha gjort det? Hvor vanlig er slike røverhistorier, og kommer den virkelige sannheten alltid frem til slutt? 