# Forslag til utforming av eksamensoppgaver i IT1 
## Lokalgitt eksamen i Informasjonsteknologi 1 (fagkode REA3014)

Dette er et forslag en mal for oppgavesett til lokalgitt eksamen i IT1. Eksamensoppgavene skal bestå av tre deloppgaver:

### Del 1: Lag et dynamisk nettsted
En oppgave med hovedvekt på kompetansemålene i hovedområdet “Nettsteder og multimedier” i læreplanen for IT1, men som også inneholder deler fra hovedområdene “Databaser” og “Digital samtid”. Det skal lages et nettsted med dynamiske sider og lagring av data til en database. I tillegg skal det gjøres noen vurderinger av nettstedet opp mot utvalgte kompetansemål i “Digital samtid”. Dette er den mest omfattende oppgaven, og den vi telle 50 % på totalkarakteren. I oppgaven skal eleven utforme et nettsted etter gitte spesifikasjoner. Nettstedet skal implementeres i forberedelsesperioden, og skal demonstreres for eksaminator og sensor på den muntlige delen av eksamen. Eleven må da også gjøre rede for de tekniske valgene som er gjort. Elevene vil kunne få utdelt et rammeverk for nettstedet, slik at den totale arbeidsmengden ikke blir for stor.

### Del 2: Design og implementering av en relasjonsdatabase
Den andre deloppgaven i eksamensoppgaven er en datamodelleringsoppgave, og bygger kun på hovedområdet “Databaser” i læreplanen. Denne deloppgaven vil telle 30 % på totalkarakteren. Eleven skal designe og implementere en SQL-database i henhold til gitte spesifikasjoner. Design og implementering skal gjøres i forberedelsesperioden. Databasen skal fylles med eksempeldata, og eleven skal gjøre rede for designet for eksaminator og sensor på den muntlige delen av eksamen. Eleven skal de også vise hvordan man kan gjøre ulike uttrekk av data med SQL-spørringer.

### Del 3: Digital samtid
Den siste deloppgaven har temaer som er relevante for læreplanens hovedområde “Digital samtid”. Eleven vil på forhånd få fire ulike tema som han/hun må forberede seg på, men det skal ikke leveres inn noe skriftlig arbeid. Under den muntlige delen av eksamen trekkes det tilfeldig ut ett av de fire temaene, og eleven må da gjøre rede for dette temaet for eksaminator og sensor. Denne deloppgaven teller 20 % på totalkarakteren.

### Eksempeloppgavesett
Eksempel på et oppgavesett laget etter malen som er skissert ovenfor:
* [Eksamen i IT1 - eksempeloppgavesett 1](https://github.com/fagstoff/IT1/tree/master/_docs)