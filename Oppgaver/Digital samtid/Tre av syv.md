Tre av syv
==========

Det er syv kompetansemål i læreplanens hovedområde Digital samtid. Din oppgave er å lage et nettsted som handler om tre av disse. Du kan selv velge hvilke.

Spesifikasjoner for nettstedet
------------------------------
Nettstedet skal inneholde:
* Minimum tre sider som brukeren kan navigere mellom, og hver side bør inneholde minst ett bilde.
* Du skal belyse tre av kompetansemåla fra hovedområdet Digital samtid i IT1.
* Nettstedet skal lages fra bunnen av med HTML og CSS. De ferdige nettsidene skal validere som gyldig HTML5 på [validator.w3.org](https://validator.w3.org/). Koden bør også kommenteres.
* Du må ha kildehenvisninger til innholdet. Vær spesielt nøye med å bare bruke bilder som er lov å kopiere.
* Nettstedet skal inneholde minst én video som belyser temaet på en god måte. Du trenger ikke å produsere videoen selv. Finn én (eller flere) faglig god video(er) som er publisert på nettet (for eksempel på YouTube eller Vimeo).
* Nettstedet skal være utformet i henhold til kravene om universell utforming, se [uu-skolen](https://uu.difi.no/veiledning/nettsider/uu-skolen).
* Nettstedet skal publiseres på en web-server, læreren gir deg nærmere instrukser om dette. Du kan publisere anonymt, men da skal du begrunne hvorfor du velger å gjøre det.

Valg av kompetansemål i hovedområde Digital samtid
--------------------------------------------------
Her er alle kompetansemåla i hovedområde Digital samtid, du skal velge deg tre av disse:
 * beskrive ulike typer digitalt utstyr og forklare hovedtrekkene ved virkemåten
 * forklare hvordan de fysiske signalene i datautstyr kan tolkes som binære tall, tegnsett, grafiske framstillinger, billedpunkter og lyd
 * gjøre rede for standarder for kommunikasjon mellom ulike former for digitalt utstyr og mellom programmer
 * gjøre rede for hvilke utfordringer og muligheter den digitale verden kan skape for språklige og kulturelle minoriteter
 * gjøre rede for og argumentere for nødvendigheten av regelverk og etiske normer for bruk av informasjonsteknologi
 * beskrive og drøfte informasjonsteknologiens muligheter og konsekvenser
 * beskrive og foreslå tiltak mot trusler i den digitale verden

Forslag til temaer
------------------
Er du av den tekniske typen kan du bruke disse tre videoene som utgangspunkt for nettstedet ditt (bruk alle tre til nettstedet ditt):
* [IP Addresses and the Internet](https://www.youtube.com/watch?v=L6bDA5FK6gs)
* [Network Stacks and the Internet](https://www.youtube.com/watch?v=PG9oKZdFb7w)
* [What Happens When You Click a Link?](https://www.youtube.com/watch?v=keo0dglCj7I)

Om du ønsker å belyse et etisk og moralsk tema kan du for eksempel velge deg en av disse filmene som utgangspunkt (velg bare en av filmene til nettstedet ditt):
* [The Internet's Own Boy: The Story of Aaron Swartz](https://htmlpreview.github.io/?https://github.com/fagstoff/IT1/blob/master/Filmer/internets-own-boy.html)
* [The Wikileaks Documentary](https://htmlpreview.github.io/?https://github.com/fagstoff/IT1/blob/master/Filmer/wikileaks-documentary.html)
* [TPB AFK - The Pirate Bay Away From Keyboard](https://htmlpreview.github.io/?https://github.com/fagstoff/IT1/blob/master/Filmer/tpb-afk.html)

Du står fritt til å velge tema. Ønsker du å lage et nettsted om noe annet enn det som er foreslått ovenfor, er det helt greit så lenge det dekker tre kompetansemål i hovedområdet Digital samtid.

Kompetansemål
-------------
I tillegg til de valgte kompetansemåla fra hovedområdet Digital samtid, dekker denne oppgaven også disse kompetansemåla fra hovedområdet Nettsteder og multimedier:
* planlegge nettsteder som inneholder multimediekomponenter
* utvikle nettsteder i henhold til planer og vurdere om krav til brukergrensesnitt er oppfylt
* redigere nettsteder ved bruk av standardiserte oppmerkingsspråk
* organisere og begrunne filstrukturen for nettsteder
* sette opp krav til og vurdere nettsteder

Vurderingskriterier
-------------------
**Høy kompetanse:** Nettstedet er utformet i henhold til spesifikasjonene som er gitt i denne oppgaven. Eventuelle avvik fra spesifikasjonene er bevisste valg fra eleven. De valgte kompetansemålene fra Digital samtid behandles på en reflektert måte med god bruk av flere kilder som gir ulike innfallsvinkler til temaet. Multimedieinnhold er integrert i nettsidene på en slik måte at det gir både en visuell og faglig berikelse.

**Middels kompetanse:** Nettstedet er hovedsakelig utformet i henhold til spesifikasjonene som er gitt i denne oppgaven, med bare mindre avvik og mangler. De valgte kompetansemålene fra Digital samtid behandles på en god måte med god bruk av flere kilder. Multimedieinnholdet som brukes på sidene belyser temaet på en god måte.

**Lav kompetanse:** Nettstedet består av minst tre sider som inneholder tekst og bilder. Eleven holder seg til valgt tema og oppgir noen kilder. Multimedieinnholdet som brukes på sidene er relevante for temaet.

---

>Denne oppgaven er opprinnelig laget av [fuzzbin](https://github.com/fuzzbin) og endret av [bitjungle](https://github.com/bitjungle).  
>Oppgaven er lisensiert under en
>[Creative Commons Navngivelse-DelPåSammeVilkår 4.0 Internasjonal lisens.
](http://creativecommons.org/licenses/by-sa/4.0/)
