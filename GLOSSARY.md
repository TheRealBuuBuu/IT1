# atomærkravet
En kolonne i en tabell bør kun inneholde én verdi. Det er ofte en dårlig løsning å ha en kolonne med navn hvor vi for eksempel lagrer "Jan Johansen". Vi bør heller ha en kolonne med fornavn hvor vi lagrer "Jan" og en kolonne med etternavn hvor vi lagrer "Johansen". Vi deler dataene inn i så små enheter som mulig. Dette kalles atomære verdier.

# database
En database er strukturert samling av relaterte data, begrepet er vanligvis knyttet til elektroniske datasystemer. Et databasesystem skal kunne behandle store mengder data effektivt, motsetningsfritt og sikkert. Databasesystemet skal sikre at endringer og tilføyelser ikke fører til motsetninger eller feil, og skal kunne levere riktig informasjon effektivt til brukere og programvare.<sup>(fra WP)</sup>

# databaseapplikasjoner
Databasehåndteringssystem eller DBMS (engelsk: database management system) er programvare utviklet for å håndtere datamaskinbaserte databaser.<sup>(fra WP)</sup>

# datamodell
En datamodell er en betegnelse på modellen vi bruker når vi strukturerer data. Siden dataelementer dokumenterer virkelige mennesker, steder og ting og hendelser mellom dem, er datamodellen et forsøk på å representere virkeligheten.

# dynamiske nettsider
En dynamisk nettside er en nettside hvor innholdet tilpasses og genereres i sanntid når en klient (nettleser) ber om å få siden fra en tjener (web-server). Den dynamiske tilpasningen kan gjøres på serversiden (for eksempel med PHP) eller på klientsiden (for eksempel med JavaScript).

# fremmednøkkel
En fremmednøkkel er en henvisning til andre data i en database. I en relasjonsdatabase peker fremmednøkkelen til en kandidatnøkkel. Vanligvis vil dette være en primærnøkkel i en annen tabell.

# kandidatnøkkel
En kandidatnøkkel er en identifikator for en rad i en tabell, og kan brukes som primærnøkler og som referanser for fremmednøkler.

# normaliserte datamodeller
Normalisering av databaser er en teknikk for å designe tabeller i relasjonsdatabaser slik at man minimerer duplisering av informasjon. Hvis samme informasjon lagres på flere ulike steder i en tabell, risikerer man at en endring fører til at databasen blir inkonsistent når noe endres. Hvis for eksempel en persons adresse er lagret på flere ulike steder i tabellen og adressen endres på ett av stedene kan man ikke lenger vite hvilken adresse som er riktig, tabellen har mistet dataintegritet.<sup>(fra WP)</sup>

# spørrespråk
Et spørrespråk er et språk som benyttes i databehandling og informasjonsgjenfinning.

# tabell
En tabell er en samling av data organisert i rader og kolonner.

# primærnøkkel
En primærnøkkel er en spesielt utvalgt kandidatnøkkel. Alle relasjoner i en database skal ha en og bare en primærnøkkel. Primærnøkkelen er den foretrukne metoden for å identifisere en rad i en tabell i en relasjonsdatabase.

